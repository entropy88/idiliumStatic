<!DOCTYPE html>
<html lang="en">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <meta name="keywords" content="хазаратна зависимост, хазарт, Не на хазарта, Хазартно зависим ли си?, Книга-игра, Книги, Книга-игра срещу зависимости, Идилиум, многопластов сюжет, книга-игра с разнообразни сюжети, интерактивна книга-игра, дигитална книга-игра">
    <link rel="stylesheet" href="style.css">
    <title>Играй online</title>
</head>

<body>
    <div class="topnav" id="nav">
        <ul>
            <a href="index.html">Начало</a>
            <a href="game.html">Играй online</a>
            <a href="about.html">За хазартната зависимост</a>
        </ul>
    </div>
    <a href="#nav"><i class="fa fa-arrow-up" aria-hidden="true"></i></a>
    <main class="container">
        <h1 id="prologue">ПРОЛОГ</h1>
        <p>Сряда, 10:23 сутринта. Новият ден започва без аларма. Нямаш работа от известно време, затова и не се налага
            да бързаш със ставането. Списъкът ти със задачи за деня не е голям - да прегледаш малко обяви в Джобса и
            евентуално да пуснеш CV. Това обаче е по настояване на твоята изгора Сиси... </p>
        <p>Заедно сте още от последната година в гимназията на малкия Безнадеждовград. Харесвахте се отдавна, но
            същинската ви любов разцъфтя бурно след като я налази на един купон у съученици. У теб я привличаше твоят
            комбинативен ум - още от училище успяваше сам да си изкарваш джобните - тук ще продадеш телефонче на старо,
            там ще пуснеш къса пара на някой мач - абе същински Илън Мъск - предприемач от класа! </p>
        <p>Двамата правихте планове как ще се пренесете в столицата, където ви очакваха безброй възможности. И ето, че
            това се случи. Сиси записа “Журналистика” в университета и дори си намери почасова работа като редактор в
            един лайфстайл сайт. Ти от своя страна, прецени, че ученето само ще забави кариерата ти на професионален
            схемаджия и реши да се цаниш за барман във вървежното заведение със здравословна био кухня “Киселото мляко
            bar & dinner”. Бакшишите бяха добри, а клиентите платежоспособни - все мениджъри от отбрани международни
            компании, контактите с които разкриваха нови възможности пред теб. </p>
        <p>Намерихте си и двустайна квартира в един от крайните панелни квартали, където ти всъщност се почувства в свои
            води, защото обстановката и контингентът силно наподобяваха твоята среда в Безнадеждовград. Бързо завърза
            познанства и добре утъпка диагоналната пътечка през градинката, която съкращаваше разстоянието до локалния
            букмейкърски пункт. Със заработеното от двама ви успявахте да си покриете наема и да ви остава и за фън, а
            междувременно си докарваше и по нещо допълнително от залозите и някоя друга схема.</p>
        <p>Всичко вървеше добре, докато заради пандемията от Коронавирус на киселите шефчета в “Киселото мляко” не им се
            наложи да свият щата и ти беше един от съкратените. Оттогава Сиси се превърна във финансовата основа на
            вашата връзка, но с малката ѝ стажант-редакторска заплата едва смогваше да покрие наема и да напълни
            хладилника. Въпреки това, място за тревога нямаше, заради известната сума спестени пари, с които отначало
            съумявахте да поддържате жизнения минимум. Заделеното обаче бързо започна да се превръща в спомен... </p>
        <p>Ти опита да си намериш бачкане на няколко места, но след серия от неуспехи, реши, че си по-голям от събитията
            и решително инвестира последните спестени пари в твоята страст - футболните залагания. </p>
        <p>Съумя да направиш няколко печеливши комбинации и това те мотивира да продължиш. Напоследък обаче влезе в
            негативна серия, която породи напрежение между теб и Сиси. </p>
        <p>А когато се оказа, че заради твой борч, който направи, за да заложиш, от известно време сте на минус и след
            трети забавен наем, хазяинът ви е дал ултиматум да напуснете, нещата наистина ескалираха и скандалите между
            двама ви се превърнаха в ежедневие. </p>
        <p>Сиси искаше от теб да се вземеш в ръце - да престанеш със залозите и схемаджийството на дребно и да си
            потърсиш истинска работа. Ти от своя страна настояваше, че негативната ти серия е нещо нормално преди
            голямата печалба, и че много добре знаеш какво правиш. Разбира се, и двамата излагахте аргументите си в
            нежната тоналност на агонизиращи животниглигани, което никак не помагаше на романтичните чувства между вас
            да намерят здрава почва, за която да се закрепят, докато бурята отмине. </p>
        <p>Така скандал, след скандал, вместо да търпиш истериите на своята половинка, ти започна да прекарваш все
            повече време с аверите от кварталния пункт за залози, с които те свързваха общи ценности. Дълбоко в себе си
            обаче знаеше, че не увереността, че можеш да оправиш живота си по този начин, е основната причина, която те
            тегли към пунктчето. Основната причина беше бягството от проблемите вкъщи и тръпката от очакването и
            победата (когато я има). Знаеше обаче, и че проблемите между теб и Сиси вече са наистина сериозни и ако не
            успеете да оправите наема, в края на месеца ще изгубиш не само мястото, където живееш, но и човека до себе
            си. </p>
        <p>Настава време за действия…</p>


        <section id="ch1">
            <h3>1</h3>
            <p>Ето те и теб - мъж в разцвета на своята младост и средата на работната седмица, без трудови ангажименти и
                въобще някакъв по-сериозен план за деня. Лежиш в леглото и мислено изминаваш всичките тези години, които
                те доведоха дотук. Чудиш се защо Сиси няма вяра в теб, след като още като тийнейджър я беше впечатлил
                именно с таланта сти сам да заработваш пари. Наистина през годините методите ти не се надградиха особено
                - препродаване на стари телефони, някоя и друга маркова дрешка, лети джанти и залозите… Но, не се ли
                дължи този застой на времето, което изгуби да бачкаш за ония био- еко вегански предприемачиидиоти,
                шефчетата на “Киселото мляко”? И сега, когато знаеш, че ти трябва само малко късмет, за да избухнеш с
                печалба, с която ще си оправиш и наема, и положението, тя не престава да дурдунисва едни и същи глупости
                и ти натяква да си потърсиш работа. Дали пък наистина не трябва?</p>
            <p>Напрегнат от тези мисли ставаш от леглото и…</p>
            <p>Решаваш да излезеш да пиеш кафе и да изпушиш една нервна цигара, за да се успокоиш преди да седнеш
                сериозно да си търсиш работа.<a href="#ch4"> Мини на 4.</a> </p>
            <p>Решаваш директно да прегледаш някакви обяви на компа, че да ти се махне от главата, а и Сиската да не
                кврещи. После за кафе през “Марая”-та и право към Пацо букмейкъра да ударите по бира с аверите, пък може
                и да изскочи някоя далавера… <a href="#ch6"> Мини на 6.</a></p>
        </section>

        <section id="ch2">
            <h3>2</h3>
            <p>Добре. Това със сигурност е последният път за дълго време, в който ще загалаш, но ситуацията е сериозна и
                в името на любовта и спането под покрив, се налагат крути действия. Въпросът обаче е, че си на червено,
                а ти трябват спешни кинти. Случайно виждаш на един уличен стълб криминална обява за бързи кредити с
                нарязани листчета с телефон. Стратегията ти е стабилна - слагаш 200 лв. на 5 мача, за които си сигурен,
                че ще ти излязат със сравнително очакван резултат 1/2/Х, като коефициентът ще е към 5-6 и така прибираш
                хилядарка, с която връзваш наема, и връзката си за парното… </p>
            <p>Има ли риск? Има разбира се, но адреналина вече бумти из вените ти, а изкушението става все по-силно.
            </p>
            <p>Какво ще направиш?</p>
            <p>Късаш листче от обявата за кредити и звъниш на посочения телефон. След успешния залог доказваш на
                девойката, че знаеш какво правиш, оправяш си връзката и наема.<a href="#ch5"> Мини на 5. </a> </p>
            <p>Все пак се прибираш вкъщи и започваш да кълвеш обяви под угрозата от поредния скандал, заради
                безпаричието ти. <a href="#ch15"></a><a href="#ch15">Мини на 15.</a> </p>
        </section>

        <section id="ch3">
            <h3>3</h3>
            <p>Събитията през следващите дни се случват стремглаво. Гледаш срещите у Насето от Кричим - стар авер и по
                случайно стечение на обстоятелствата съкварталец, когото познаваш от някогашни далавери с едни цигари
                без бандерол. Всичко върви по план, докато при последното дерби между Евъртън и Сити идеята да играеш на
                обръщалка не пропада главоломно с правилните 3 гола, но в грешната врата и цялата колонка не заминава на
                кино… </p>
            <p>Когато Сиси разбира, се разразява такава емоционална буря, от която и на Емил Чолаков му побеляват
                косите. По-лошото е, че и хазяинът цъфва и след кратък словесен блицкриг двамата с гаджето се озовавате
                на улицата. Сиси веднага звъни на свой колега от макретинг отдела, който идва, за да я вземе да живее у
                тях. Когато се качва в колата му забелязваш притеснително свенлива руменина да избива по лицето ѝ…</p>
            <p>Изгубил и дом, и ласка, не ти остава нищо друго освен да звъннеш на Насето и да му се примолиш да те
                подслони за известно време. Къртиш го и “пестин кинта до 15-ти”, за да покриеш бързия кредит, защото
                човекът с мерджана вече ти диша във врата, някак на бухалка. Наско се съгласява с неохота, заради
                доброто старо време, но знаеш, че си насилил на макс приятелските ви отношения и много бързо трябва да
                намериш начин да изплуваш. </p>
            <p>Засега важното е, че има къде да пренощуваш и държиш 500 лв, с които малко да забавиш стремглавото си
                падение. </p>
            <p>Какво ще направиш? </p>
            <p>Изплащаш си бързия кредит и прекарваш следващите няколко дни на дивана на Насето, търсейки си работа.<a
                    href="#ch22"> Мини на 22.</a></p>
            <p>С 500 лева в джоба усещаш Силата на твоя страна, а и знаеш, какво точно трябва да промениш в стратегията
                на залозите си, за да спечелиш тоя път. Все пак вече нямаш какво да губиш, а и всички знаят, че черната
                серия все някога свършва!<a href="#ch25"> Отпрашваш към букмейкърския пункт - мини на 25.</a></p>
        </section>

        <section id="ch4">
            <h3>4</h3>
            <p>Нахлузваш оперативния анцуг и още докато се смъкваш надолу с изчегъртания и лекьосан от поколения
                обитатели асансьор, свиваш цигара от насипния тютюн, който дереш откакто го закъса с парите, за да ти
                излиза по на тънкана. Излизаш от входа на панелката с фас зад ухо и с уверена крачка се отправяш към
                кварталното кафене за малко кофеин. </p>
            <p>Влизаш в “Марая”-та, разположена в задния вход на блока срещу твоя и в закръгления силует с тениска от
                екипа на “Интер” и неравномерна плешивина в стил “комбайнерска оран”, разпознаваш Гришо -Баджото - около
                50-годишен безделник, заклет фен на италианското калчо и чест посетител на букмейкърския ти пункт.
                Баджото също те познава и след бърз преглед на актуалните мачове, неусетно го въвеждаш в ситуацията си и
                причините защо скоро не си се вясвал в пункта. </p>
            <p>Като човек с широка душа Баджото веднага ти влиза в положение и със солидни аргументи те убеждава, че
                най-бързият и благоприятен изход за теб е да заложиш още веднъж по стратегията “Мартингейл”, при която
                всеки следващ залог се удвоява, ако предишният залог е бил неуспешен, докато не спечелиш. Вкарва ти и
                предложение как да заложиш на водещите отбори с прави колонки. </p>
            <p>Размишленията на старото футболно куче са изключително точни и макар да си излязъл само за кафе, знаеш,
                че преди всичко е наложително да спасиш наема. Въпросът е как?</p>
            <p>Решаваш въпреки доводите му да теглиш една майна на кварталния кибик и съмнителните ти навици, затова се
                прибираш вкъщи, за да сърфираш из Джобса без надежда да изкараш бързи кинти за наема.<a href="#ch15">
                    Мини на 15.</a> </p>
            <p>Вслушваш се в съвета на Гришо Баджото, защото е важно да изкараш кеш до дни, за да успокоиш хазяина и
                Сиси.<a href="#ch2"> Мини на 2.</a></p>
        </section>

        <section id="ch5">
            <h3>5</h3>
            <p>Бързият кредит наистина се оказва много бърз - минути след като си се обадил, един Мерцедес “четириочка”
                със затъмнени стъкла и газова уредба се стоварва до локацията ти. От него слиза добре сложен приветлив
                господин на средна възраст с фешън дънки на кръпки, ланци на златчета и венци с цвят на лалета, който за
                няма и 5 минути ти снема данните от личната карта върху двустранен договор, брои ти желаните 200 кинта и
                отпрашва в неизвестна посока с Мерджана. Експресно обслужване каквото няма и в най-добрите банки!</p>
            <p>Какво ще направиш?</p>
            <p>Продължаваш с първоначалния план и още стотина крачки по-късно уверено нахлуваш в букмейкърския пункт,
                знаейки, че отново държиш съдбата в собствените си ръце. Набързо оправяш подробностите с букмейкърчето и
                напускаш обекта. Остава само да изчакаш мачовете да излязат.
                <a href="#ch3"> Мини на 3.</a>
            </p>
            <p>Или пък в последния момент започваш да чувстваш вина от необмисленото ти решение, казваш си, че тези 200
                лв могат да бъдат използвани по по-рационален начин и макар причината да изтеглиш този криминален кредит
                да беше продиктувана от хазартните ти увлечения, тръгваш към вкъщи, за да обсъдиш с любимата ти някакъв
                план за действия.<a href="#ch19">Мини на 19.</a> </p>
        </section>

        <section id="ch6">
            <h3>6</h3>
            <p>Ставаш решително от леглото, плакнеш лицето набързо със студена вода и овършаваш зъбите с четката, която
                ползваш от няколко месеца. Малко се погнусяваш, но кинтажа е кът, а за цената на нова можеш да удариш
                още една биричка с пичовете от квартала. Казваш си обаче, че мизерността ти е временна и след като се
                подсушаваш в пешкира директно се мяташ пред лаптопа и почваш да цъкаш. </p>
            <p>Тъй като нямаш конкретно образование и каквато и да била тясна специализация, считаш себе си за
                многостранно развита личност, затова преглеждаш обявите едновременно в няколко сфери - търговия и
                продажби, ресторантьорство (все пак умееш да жонглираш с бутилка водка, докато наливаш био веган фреш от
                леблебия и сок от глухарчета), общи работници и охрана. </p>
            <p>След подробно ровене си отделил двадесетина съответстващи на амплоато ти позиции и изстрелваш по мейла
                зашеметяващото си CV от страница и половина. С този акт задачите ти за деня са изпълнени. Чувстваш и
                облекчение, че Сиси няма да ти дудне отново, защото си изпълнил молбата ѝ. </p>
            <p>Все още е рано, затова на дневен ред лежи решението какво да правиш с остатъка от деня?</p>
            <p>Решаваш все пак да отскочиш до “Марая”-та да мушнеш едно бодро кафенце с цигарка след добре свършената
                работа, а може и да удариш лафче с някой познат, ако засечеш някого, та да убиеш малко време докато Сиси
                се върне от работа. <a href="#ch18">Мини на 18.</a></p>
            <p>Мрачните мисли, с които се събуди, на свой ред събуждат чувството ти за отговорност и решаваш, че този
                път няма да прекараш деня си като професионален квартален безделник - оставаш си вкъщи и решаваш, че
                това е перфектна възможност да спечелиш още точки пред Сиси, като ѝ приготвиш изненада. <a href="#ch8">
                    Мини на 8.</a></p>
        </section>

        <section id="ch7">
            <h3>7</h3>
            <p>На следващото утро се събуждаш с лекота в душата, изпълнен с надежда. По този повод, докато си миеш
                зъбите, дори решаваш, че ще инвестираш парите за бира в замяна на старата мизерна четка с нова! Но преди
                да отидеш до магазина ти се налага да прикриеш следите от снощната кулинарно-нежна вакханалия. </p>
            <p>Залавяш се с мръсните съдове и докато домакинстваш телефонът ти иззвънява. Крайният срок, който хазяинът
                ви даде, за да покриете наема, неумолимо тегне над вас и ти със свито сърце отиваш да вдигнеш мобилното
                устройство. С доза облекчение откриваш, че ти звъни непознат номер - “Здравейте, обаждаме ви се от
                търговска верига “Ток & Жица”, кандидатствали сте за продавач-консултант при нас…”</p>
            <p>Ден по-късно вече си на интервю за работа. Търговска верига “Ток & Жица” се занимава с дистрибуция и
                продажба на домакински електроуреди и макар да не разбираш нищо от перални, много добре знаеш как да
                продаваш стока на клиенти. Опитът, придобит покрай далаверите в Безнадеждовград, си казва думата и в
                края на разговора, мениджърката ти предлага да започнеш още на следващия ден! Уловката е, че докато тече
                изпитателния ти срок парите са неудовлетворяващо малко, респективно крайно недостатъчни да покриеш три
                просрочени наема…</p>
            <p>Какво ще направиш?</p>
            <p>Въпреки късото заплащане приемаш работата, защото поне ще покажеш на Сиси, че се стараеш, макар и при
                този вариант гарантирано да останете без покрив над главите си.<a href="#ch10"> Мини на 10.</a></p>
            <p>Това ти е първото обаждане от работодател, освен тук си кандидатствал на поне още 20 места. Отклоняваш
                предложението, за да изчакаш друга по-добре платена възможност, а и през главата ти вече се е стрелнала
                опасната проектоидея да удвоиш заработеното от първата заплата чрез някой залог, за да събереш за наема.
                Това обаче и сам знаеш е лоша идея, защото предвещава жесток скандал със Сиси и вероятно раздяла… <a
                    href="#ch11">Решаваш да си добро момче и минаваш на 11.</a></p>
        </section>

        <section id="ch8">
            <h3>8</h3>
            <p>Прекарваш остатъка от деня в тежки хранително-вкусови експерименти. В края на краищата на масата пред теб
                се появява сравнително добре изглеждащо тристепенно меню от салата с рукола и риба тон, екзотични яйца
                по панагюрски с бразилски орех и ъъъ… да го наречем десерт - крем от нишесте с йогурт и кори от
                портокали - все пак си научил нещо от работата си в “Киселото мляко”! За да е всичко завършено, бодваш и
                една от ароматните свещи на Сисито между манджите - световна класика…</p>
            <p>Когато девойката ти се прибира, веднага усеща миризмата на прясни ястия и традиционно омърлушеното ѝ
                напоследък изражение се заменя от учудване. Използваш стратегическия момент, за да ѝ разкажеш как след
                като си пуснал няколко CV-та, си решил и да сготвиш за любимата си. Ефектът е моментален - Сиси се
                засмива и дори те целува. Нещо, което не беше правила отдавна. </p>
            <p>Вечерята протича в приповдигнато настроение и ти за първи път от много време се усещаш спокоен вкъщи, без
                дежурните дрязги. Сиси сякаш също е омиротворена, защото без да ви се спи, театърът на романтичните
                действия рязко се измества към една значително по-обградена с настроение среда… </p>
            <p>Май не е лошо да постъпваш правилно?</p>
            <p><a href="#ch7">Мини на 7.</a></p>
        </section>

        <section id="ch9">
            <h3>9</h3>
            <p> Дните се нижат един след друг, ти придобиваш работна рутина, а нещата между вас със Сиси изглеждат
                повече от добре. Но много хубаво не е на хубаво и ето, че един ден Животът се появява на врата, за да си
                поиска своето. Хазяинът чичо Митко, пенсиониран военен, за когото реда и мъжката дума са по-важни от
                всичко, цъфва у вас с поизбелялата си от годините камуфлажна шубица и в императив, така сякаш е застанал
                пред рота курсанти, започва да говори за дълг, чест и коректните отношения между хората… За вас е ясно -
                дошъл е за нещо сухо! Сухото обаче, което успяхте да съберете със Сиси едва стига да покрие два от
                наемите, а по всичко личи, че този път чичо Митко не е склонен на компромиси…</p>
            <p>Какво ще направиш?</p>
            <p>Нямаш много полезни ходове, затова залагаш всичко на продавач-консултантските си умения и опитваш да
                омаеш хазяинът като му вкараш някаква неясна далавера, чрез която да поизгладите взаиморазбирателството
                си.<a href="#ch24"> Мини на 24.</a></p>
            <p>Позоваваш се на мъжката си дума и твърдо обещаваш, че не по-късно от седмица ще си получи остатъка от
                парите. Нямаш идея как, но опитваш да печелиш време.<a href="#ch14"> Мини на 14.</a> </p>
        </section>

        <section id="ch10">
            <h3>10</h3>
            <p>В 9:30 ч. на следващия ден, вече си се изтипосал на новото си работно място - средноголяма зала на първия
                етаж в един търговски център. Отдавна не си ставал толкова рано и все още се чувстваш замаян, но след
                радостната реакция на Сиси, когато разбра, че започваш работа, си силно мотивиран да научиш всички
                тънкости, които меинджърката ти обяснява, докато те развежда из обекта. </p>
            <p>През следващите седмици постепенно влизаш в ритъм и работата дори започва да ти носи удоволствие - освен,
                че комуникираш с разнообразни клиенти, както когато беше барман в “Киселото мляко”, търговският ти нюх
                бързо ти показа как да ги убедиш да си купят нещо и вложи цялото си старание в тази задача и това още
                повече те зариби към новата ти работа. Положението наистина стана “Ток & Жица”!</p>
            <p>Допадате си и с колегата Милчо, който също се оказа футболен запалянко и в моментите без работа разпалено
                започвате да коментирате актуалните срещи. Общата ви страст се оказа толкова обща, че един ден преди
                вечното дерби между “Говедовъд” и “Свински спортист”, Милчо директно ти влиза с оферта да направите
                залог с подозирания от вас развой на мача, щото “тоя път наш‘те нема начин да не земат купата”...</p>
            <p>Какво ще направиш?</p>
            <p>Висящите наеми чукат на вратата, кинтите ти са недостатъчно, но пък вече имаш сигурна работа и Сиси е
                спокойна, можеш да си позволиш един последен риск, за да спасиш квартирата.<a href="#ch12"> Мини на
                    12.</a></p>
            <p>Твърдо си решен да промениш старите си навици и учтиво отклоняваш офертата на Милчо, като тук залогът е
                дори по-висок - ще ви изгони ли хазяинът и как ще реагира Сиси?<a href="#ch9"> Мини на 9.</a></p>
        </section>

        <section id="ch11">
            <h3>11</h3>
            <p>Любезно отклоняваш предложението на мениджърката като ѝ смотоляваш, че имаш и други предложения и ти
                трябва време да помислиш. Вътрешно обаче знаеш, че никога повече няма да се обадиш на тези тарикати,
                които най-вероятно постоянно назначават хора на половин заплата през пробния период, след което им
                прекъсват договрите и наемат нови балъци. Ти не си толкова глупав и с гордо вдигната глава напускаш
                офиса на “Ток & Жица”. </p>
            <p>Гордостта си е гордост, но наемът е с пари, а точно от тях не ти се намират никакви, когато след цяла
                седмица никой повече не ти се обажда за работа. Разбираш, че мощно си се прецакал, отклонявайки офертата
                от магазина за електроуреди, но не можеш да върнеш времето назад. Макар и да си обещал на Сиси да не го
                правиш, знаеш, че последният ти шанс е в залаганията. </p>
            <p>А може би това е само оправдание, за да си намериш причина да си набавиш поредния хазартен адреналин?</p>
            <p><a href="#ch17"> Мини на 17.</a></p>
        </section>

        <section id="ch12">
            <h3>12</h3>
            <p>Връзваш се на акъла на Милчо не само, защото си притеснен от наема, а и защото наистина имаш нужда още
                веднъж да усетиш тръпката. Донякъде успокоен от намирането на работа, прясно получената първа заплата и
                примирието със Сиси, преценяваш, че си заслужил някоя и друга радост в живота. </p>
            <p>Веднага след бачкане, с нетърпелива крачка, двамата с Милчо се изтипосвате в близкия букмейкърски пункт и
                правите, каквото трябва да се направи. Залозите ви са приети и вие поръчвате първите бири в очакване
                мачът да започне. </p>
            <p>В началото играчите играят вяло и неуверено, което кара двама ви с Милчо да увеличите притока на бира в
                кръвта си, за да издържите на напрежението, породено от нескопосаната игра на футболистите. </p>
            <p>И тогава започват да валят голове. Първо “Свински спортист” поведе, но “Говедовъд”-ци се окопитиха много
                бързо и успяха да изравнят, а след това и да обърнат резултата. “Грухачите” от “Свински спортист” обаче
                отново подеха инициативата... Повеждаха ту едните, ту другите. Простреляните от вас бири нарастват
                успоредно с резултата, а сърцата ви бият, бясно припомпвани от адреналина... </p>
            <p><a href="#ch21"> Мини на 21.</a></p>
        </section>

        <section id="ch13">
            <h3>13</h3>
            <p>Напускаш скандала като затръшваш нервно входната врата отвън! Да, направил си много грешки, но никога не
                си поставял обичта си към Сиси под съмнение, а въпреки това нейното поведение напоследък е непоносимо.
                Изнервен и обиден до краен предел си казваш, че не можеш повече да живееш спрямо очакванията на човек,
                на когото видимо на му пука за теб - да си ходи там при маркетинг мениджърчето и да те оставя на мира!
            </p>
            <p>Писнало ти е здраво от всички скандали, които изтърпя през последните седмици, затова си казваш, че вече
                няма да слушаш никой друг, освен себе си! Логично продължение на тези ти мисли е и решението да
                използваш по предназначение парите от кредита…</p>
            <p>Така и така си навън, а Пацо Тръпката още работи, понасяш изтерзаното си тяло към пункта за залагания.
                Делово разясняваш стратегията си на Пацо, попълваш фиша през телефона си и захващаш непринуден разговор
                на по бира с останалите посетители.</p>
            <p><a href="#ch3"> Мини на 3.</a></p>
        </section>

        <section id="ch14">
            <h3>14</h3>
            <p>Вкарваш в ход красноречието си и след като споменаваш думите “морален дълг” и “достойнство”, а и видимо
                поуспокоен от парите за двата наема, чичо Митко се съгласява да ти даде още една седмица отсрочка.</p>
            <p>Да, но откъде да изкараш парите за толкова кратко време?</p>
            <p>Още на другия ден вербуваш Милчо да заложите на мача “Свински спортист” - “Говедовъд” и веднага след
                бачкане, с нетърпелива крачка, двамата се изтипосвате в близкия букмейкърски пункт. Залозите ви са
                приети и вие поръчвате първите бири в очакване мачът да започне.</p>
            <p>В началото играчите играят вяло и неуверено, което кара двама ви с Милчо да увеличите притока на бира в
                кръвта си, за да издържите на напрежението, породено от нескопосаната игра на футболистите. </p>
            <p>И тогава започват да валят голове. Първо “Свински спортист” поведе, но “Говедовъд”-ци се окопитват много
                бързо и успяват да изравнят, а след това и обърнат резултата. “Грухачите” от “Свински спортист” обаче
                отново надделяват. Повеждат ту едните, ту другите. Простреляните от вас бири нарастват успоредно с
                резултата, а сърцата ви бият, бясно припомпвани от адреналина... </p>
            <p><a href="#ch21"> Мини на 21.</a></p>
        </section>

        <section id="ch15">
            <h3>15</h3>
            <p>Прибираш се вкъщи и веднага сядаш пред компа. Тъй като нямаш конкретно образование и каквато и да била
                тясна специализация, считаш себе си за многостранно развита личност, затова преглеждаш обявите
                едновременно в няколко сфери - търговия и продажби, ресторантьорство (все пак умееш да жонглираш с
                бутилка водка, докато наливаш био веган фреш от леблебия и сок от глухарчета), общи работници и охрана.
            </p>
            <p>След подробно ровене си отделил двадесетина съответстващи на амплоато ти позиции и изстрелваш по мейла
                зашеметяващото ти CV от страница и половина. С този акт задачите ти за деня са изпълнени. Чувстваш и
                облекчение, че Сиси няма да ти дудне отново, защото си изпълнил молбата ѝ. </p>
            <p>Все още обаче е рано, затова…</p>
            <p>Отказваш този път да прекараш деня си като професионален квартален безделник - оставаш си вкъщи и
                решаваш, че това е перфектна възможност да спечелиш още точки пред Сиси като ѝ приготвиш изненада.<a
                    href="#ch8"> Мини на 8.</a></p>
            <p>Спомняш си съвета на Баджото и ръцете те засърбяват да направиш един бърз залог на мача Евъртън-Сити,
                защото следиш изкъсо Английската висша лига - просто предчувстваш резултата!<a href="#ch20"> Мини на
                    20.</a></p>
        </section>

        <section id="ch16">
            <h3>16</h3>
            <p>Сиси бушува като Ниагарския водопад в пълноводен сезон и не ти дава възможност да я прекъснеш, но дори и
                водопадите понякога имат нужда да си поемат въздух. Използваш така получилата се рекламна пауза, за да
                изложиш аргументите в своя защита. Започваш с безпрекословната си капитулация като признаваш своята
                вина, по-натам в изложението изтъкваш, че въпреки неразумното решение да теглиш кредит, все пак си се
                опомнил, защото си разбрал, че Сиси е най-важна и никакви залагания и схеми не могат да се мерят с нея.
                Завършваш със сладникаво вричане в любов и влажен поглед...</p>
            <p>Думите ти явно се оказват точните, защото Сиси се успокоява, замълчава умислено за миг, след което се
                хвърля към теб и силно те прегръща. Пита те: “ще се оправим нали?”, казваш: “да!”</p>
            <p><a href="#ch23"> Мини на 23.</a></p>
        </section>

        <section id="ch17">
            <h3>17</h3>
            <p>Добре . Това със сигурност е последният път за дълго време, в който ще загалаш, но ситуацията е сериозна
                и в името на любовта и спането под покрив се налагат крути действия. Въпросът обаче е, че си на червено,
                а ти трябват спешни кинти. Случайно виждаш на един уличен стълб криминална обява за бързи кредити с
                нарязани листчета с телефон. Стратегията ти е стабилна - слагаш 200 лв. на 5 мача, за които си сигурен,
                че ще ти излязат със сравнително очакван резултат 1/2/Х, като коефициентът ще е към 5-6 и така прибираш
                хилядарка, с която връзваш наема, гащите и Сиси за леглото, защото ѝ харесва… </p>
            <p>Има ли риск? Има разбира се, но адреналинът вече бумти из вените ти, а изкушението става все по-силно.
            </p>
            <p>Какво ще направиш?</p>
            <p>Късаш листче от обявата за кредити и звъниш на посочения телефон. След успешния залог доказваш на
                девойката, че знаеш какво правиш, оправяш си връзката и наема.<a href="#ch5"> Иди на 5.</a></p>
            <p>В последния момент здравият разум надделява и въпреки гордостта ти, решаваш да се обадиш на жената от
                магазина за електроуреди и да приемеш предложението ѝ.<a href="#ch10"> Мини на 10.</a> </p>
        </section>

        <section id="ch18">
            <h3>18</h3>
            <p>Нахлузваш оперативния анцуг и още докато се смъкваш надолу с преплютия от поколения обитатели асансьор,
                свиваш цигара от насипния тютюн, който дереш откакто го закъса с кинтите, за да ти излиза по на тънкана.
                Излизаш от входа на панелката с фас зад ухо и с уверена крачка се отправяш към кварталното кафене за
                малко кофеин. </p>
            <p>Влизаш в “Марая”-та, разположена в задния вход на блока срещу твоя и в закръгления силует с тениска от
                екипа на “Интер” и неравномерна плешивина в стил “комбайнерска оран”, разпознаваш Гришо “Баджото” -
                около 50-годишен безделник, заклет фен на италианското калчо и чест посетител на букмейкърския ти пункт.
                Баджото също те познава и след бърз преглед на актуалните мачове неусетно го въвеждаш в ситуацията си и
                причините защо скоро не си се вясвал в пункта. </p>
            <p>Като човек с широка душа Баджото веднага ти влиза в положение и със солидни аргументи те убеждава, че
                най-бързият и благоприятен изход за теб е да заложиш още веднъж по стратегията “Мартингейл”, при която
                всеки следващ залог се удвоява, ако предишния залог е бил неуспешен, докато не спечелиш. Вкарва ти и
                предложение как да заложиш на водещите отбори с прави колонки. </p>
            <p>Размишленията на старото футболно куче са изключително точни и макар да си излязъл само за кафе, знаеш,
                че преди всичко е наложително да спасиш наема. Въпросът е как?</p>
            <p>Решаваш въпреки доводите да теглиш една майна на кварталния кибик и съмнителните ти навици, затова махваш
                с ръка на Гришо Баджото да не те занимава и се прибираш вкъщи.<a href="#ch8"> Мини на 8.</a> </p>
            <p>Вслушваш се в съвета на Гришо Баджото, защото е важно да изкараш кеш до дни, за да успокоиш хазяина и
                Сиси.<a href="#ch2">Мини на 2.</a> </p>
        </section>

        <section id="ch19">
            <h3>19</h3>
            <p>Изчакваш Сиси да се прибере и виновно, с тон търсещ изкупление, ѝ разказваш за цялата мизерна верига от
                неадекватни решения, които са те довели до тук. Надяваш се да те разбере и заедно да намерите правилното
                решение, но реакцията на приятелката ти е безпощадна. Разбрала за поредната ти глупост тя вдига
                невероятен скандал. Когато започва да говори през сълзи разбираш, че всичко е продиктувано от дълбокото
                ѝ разочарование от теб. Основните обвинения в този своеобразен съд на чувствата над рационалното са -
                “никога няма да се промениш, защото дори в тежък момент на теб не може да се разчита да постъпваш
                правилно” и “имаме да изплащаме три наема, а ти теглиш измислен кредит от някакви съмнителни типове,
                който също трябва да се чудим как да погасяваме”. Без съмнение основателни обвинения. </p>
            <p>Сиси е почти в истерия, а невъздържаните ѝ крясъци те жилят в ушите и сърцето. Някои от думите, които
                изрича са твърде тежки, въпреки прегрешенията ти - сещаш се за нейния колега от маркетинга, с който си
                чатят подозрително често - дали всъщност е изнервена от постъпките ти или просто си търси повод да те
                зареже? Усещаш, че си на прага и ти да изпуснеш нервите си…</p>
            <p>Какво ще направиш?</p>
            <p>Колкото и да си черен смяташ, че поведението ѝ спрямо теб е неуважително и дори обидно, затова решаваш,
                че няма да търпиш повече тази канонада от нападки и излизаш навън, за да се успокоиш.<a href="#ch13">
                    Мини на 13...</a></p>
            <p>Признаваш вината си и опитваш да утешиш Сиси. Въпросът е имаш ли аргументи, с които да го направиш?<a
                    href="#ch16"> Мини на 16.</a></p>
        </section>

        <section id="ch20">
            <h3>20</h3>
            <p>Добре. Това със сигурност е последният път за дълго време, в който ще загалаш, но ситуацията е сериозна и
                в името на любовта и спането под покрив се налагат крути действия. Въпросът обаче е, че си на червено, а
                ти трябват спешни кинти. Случайно виждаш на един уличен стълб криминална обява за бързи кредити с
                нарязани листчета с телефон. Стратегията ти е стабилна - слагаш 200 лв. на 5 мача, за които си сигурен,
                че ще ти излязат със сравнително очакван резултат 1/2/Х, като коефициентът ще е към 5-6 и така прибираш
                хилядарка, с която връзваш наема, гащите и Сиси за леглото, защото ѝ харесва… </p>
            <p>Има ли риск? Има разбира се, но адреналина вече бумти из вените ти, а изкушението става все по-силно.
                Късаш листче от обявата за кредити и звъниш на посочения телефон. След успешния залог доказваш на
                девойката, че знаеш какво правиш, оправяш си връзката и наема.<a href="#ch5"> Мини на 5.</a> </p>
        </section>

        <section id="ch21">
            <h3>21. Финалът с тежката разлъка</h3>
            <p>Съдбата обича смелите, но най-вече, за да им гледа сеира, след като направят поредната глупост. Може би
                затова и се случва така, че дербито завършва точно по планирания начин. Не можеш да си намериш място от
                радост - късметът ти най-сетне се завърна и отново си в играта! Освен това, когато теглиш чертата,
                уравнението е следното: кинтите от печалбата + остатъка от заплата = цели два просрочени наема! Знаеш,
                че при това положение лесно ще склониш хазяинът да изчака още малко с последния, а и след като
                негативаната серия залози приключи, може би междувременно ще успееш още веднъж да изкяриш с победа… </p>
            <p>Развълнуван звъниш на Сиси, за да се похвалиш с добрите новини. Взаимната радост обаче някак рязко
                приключва в момента, когато тя се сеща да попита как точно си спасил наема. Усети как ухото ти изстина
                от ледения тон, с който приятелката ти замени веселите нотки в гласа ѝ… Каза си, че след като няма да
                останете на улицата и вече имаш сигурни доходи, просто ще трябва да потърпиш малко, докато сръднята ѝ
                мине. </p>
            <p>С всеки изминал ден положението обаче ставаше все по-зле и по-зле. Сиси се прибираше вкъщи без да ти
                обели и дума, когато се опитваше да я целунеш, тя се извърташе смръщено и забиваше поглед в телефона си…
            </p>
            <p>Всичко това продължи около две седмици, докато един ден не завари апартамента полуизпразнен. Сиси си беше
                събрала вещите и напуснала квартирата. Известно време се опитваше да се свържеш с нея, но тя всеки път
                ти затваряше телефона и никога не отговори на съобщенията, които ѝ изпращаше. Веднъж се престраши да я
                потърсиш след работа в нейния офис и я видя да се качва в колата на неин колега, когото целуна преди
                двамата да потеглят в неизвестна посока. </p>
            <p>Тогава разбра, че раздялата ви беше окончателна. Беше запазил квартирата и успя да си намериш нова
                работа, но изгуби любовта на живота си. Това бе цената, която се наложи да платиш за хазартните си
                увлечения…</p>
        </section>

        <section id="ch22">
            <h3>22. Финалът с равносметката</h3>
            <p>Стигнал абсолютното екзистенциално дъно, вече нямаш друг вариант, освен да се опиташ поне малко да
                тръгнеш нагоре. Нямаш и много време, защото грешните ти решения напоследък ти създават само врагове.
                Докато все още не се е скъсала изтънялата жичка на приятелството ви с Насето решаваш да действаш ударно.
            </p>
            <p>Най-наложителното на този етап е да си оправиш криминалния кредит, затова отделяш част от парите, които
                твоя авер ти даде, за да си уредиш сметките с човека с мерджана - остатъка влагаш в продоволствия, но
                без да харчиш за удоволствия. Налагаш си строга дисциплина и освен до магазина, ходиш само до сайтовете
                за работа от хола на Насето.</p>
            <p>Известно време живеете така, сбутани в двустайното жилище на авера ти, който проявява търпимост, но с
                всеки изминал ден виждаш, че човекът започва да се поизнервя. Притиснат от времето почти не подбираш
                местата, на които кандидатстваш. Тактиката ти сработва и те назначават като работник на бензиностанция -
                не е мечтаната позиция, но не си в положение да се назландисваш. Освен това имаш и по-важна цел - да си
                върнеш Сиси!</p>
            <p>Дните се нижат един след друг и постепенно успяваш да си стъпиш на краката - Насето те изтърпява цели два
                месеца, а през това време с няколко познати от Безнадеждовград си намирате обща квартира, за да си
                цепите наема. Вече можеш да дишаш малко по-свободно и се насочваш към следващата стъпка - сдобряване със
                Сиси. </p>
            <p>Един ден реши да я изчакаш след работа, за да поговорите и тогава ги видя - твоята любима се целуваше с
                колегата от маркетинга, при който живее. Когато те видя, категорично ти даде да разбереш, че между вас
                вече няма нищо и ти с разбита душа се прибра в тясната стаичка, която обитаваш. Легна на леглото и
                вперил празен поглед в тавана потъна в размисли…</p>
            <p>Заедно преживяхте толкова много неща от гимназията до идването ви в столицата и е невероятно, че вече не
                сте заедно. И все пак, поведението ти в последно време беше изключително ирационално. Изгубил работата
                си, единственото, което те интересуваше бяха залозите и гледането на мачове с авери. И колкото повече
                потъваше в тази реалност, толкова по-малко мислеше за онази другата - със Сиси. </p>
            <p>Неусетно беше развил хазартна зависимост, която погълна целия ти живот. Проумя го чак накрая, когато беше
                изгубил всичко. Наистина, останал без никакви средства, успя да се дисциплинираш достатъчно, че да видиш
                грешките си и да започнеш да работиш за изчистването им, но докато си играеше на “риск печели, риск
                губи” изгуби своята любов. Това бе цената, която се наложи да платиш за хазартните си увлечения. Остана
                ти единствено утехата, че се осъзна. И една малка стаичка в неприветлива квартира, която делиш с още
                двама души, някъде из крайните квартали на големия град...</p>
        </section>

        <section id="ch23">
            <h3>23. Финалът със светлината в края на тунела</h3>
            <p>Последният скандал действа като пречистващ дъжд за двама ви и след признанията, които ти направи, във
                вашата връзка отново се възцарява хармония. Това оказва благотворно влияние върху теб и да докажеш, че
                на теб може да се разчита, се превръща в твоя първостепенна задача. За съжаление събитията не се случват
                толкова бързо, колкото ти се иска. Въпреки непрестанните ти търсения на хоризонта работа все още не се
                задава, а три наема и един кредит все така лежат върху плещите ти. </p>
            <p>За да нямате проблеми с лица от контингента, със Сиси решавате, че най-важното е първо да покриете
                необмисления ти заем, затова по най-бързия начин се издължавате на човека с Мерцедеса. Това обаче ви
                оставя без полезни ходове, когато хазяинът, пенсионираният военен чичо Митко, се обажда да възвести с
                тридневно предизвестие датата, на която трябва да напуснете квартирата. За да е още по-вкусно всичко,
                човекът деликатно ви споменава, че ще си търси остатъка от дължимата сума по законов ред…</p>
            <p>Облаците, надвиснали над вас, са гъсти и тъмни. Единственият лъч светлина е, че Сиси вече не те държи
                отговрен - разговорите, които водихте за проблемите ви, след като се сдобрихте, изкараха на яве няколко
                пренебрегвани момента - ти имаш хазартна зависимост, чиято ескалация в последно време доведе до така
                създалата се ситуация, а Сиси увлечена в своите проблеми покрай университета и работата е пропуснала да
                забележи как твоето, на пръв поглед хоби, постепенно е нараствало до размерите на чудовище, хранещо се с
                вашето бъдеще… Тези разкрития и старанието, което показваш в последно време дори засилиха здравината на
                вашата връзка, сега обаче въпросът е какво правите оттук нататък?</p>
            <p>Останали без никакви средства и изгонени от хазяина, вие сте принудени да предприемете последния възможен
                ход - връщане в Безнадеждовград. Когато се преместихте в столицата си бяхте обещали, че животът ви ще
                продължи именно там, но сега, под неумолимия ход на съдбата, вие трябва да направите тази унизителна
                крачка назад. Обещаваш си това да е временно! Сиси лесно урежда да работи хоум офис, а лекциите ѝ така и
                така са онлайн, ти пък ще се примолиш на вашите да помагаш в семейното магазинче за хранителни стоки,
                докато си стъпиш на краката. Въпросът е, че отново ще трябва да живеете разделени - всеки при родителите
                си, както през ученическите ви години. Още една крачка назад...</p>
            <p>Дните в Безнадеждовград се нижат монотонно, повечето от приятелите ви отдавна не живеят тук и почти няма
                с кого да излизате. Сиси работи отвкъщи, ти висиш на касата в магазина на вашите, а когато приключите
                със задачите, правите дежурна обиколка на градската градина и преди да се приберете по къщите си сядате
                за по питие в единствения бар в градчето, сякаш иронично наречен “Мираж”. </p>
            <p>Угнетен от застиналата във времето тукашна реалност, съвсем естествено започваш да се питаш във всичко ли
                се провали? В столицата не постигна зашеметяващия успех, който желаеше, изгуби работата си, после се
                отдаде на порока, а това доведе до финансовите ви проблеми, загубата на квартирата и връщането ви към
                стартовата точка на вашия живот. Но може би това не е загуба, а само рестарт? </p>
            <p>Макар да имаше причини, Сиси не се отказа от теб и заедно се върнахте в родното градче. Признал
                хазартната си зависимост, ти започна открито да говориш за тези проблеми с нея и дори с родителите си,
                което им помогна да те разберат и подкрепят. Значи не всичко е изгубено и надежда все пак има, а ето че
                съседът ви чичо Жеко обеща да говори със сина си да започнеш работа в неговата фирма в столицата. Дали
                това не е шанс за едно ново начало, в което да започнеш начисто, правейки правилните избори в живота си?
            </p>
        </section>

        <section id="ch24">
            <h3>24. HAPPY END</h3>
            <p>Отначало чичо Митко не иска и да чуе за компромисни решения, изтъквайки, че вече достатъчно сте си играли
                с търпението му, но школовката на Професионалната Гимназия по Далавери и Схемаджийство в Безнадеждовград
                те е научила да мислиш бързо и точно. Когато хазяинът вдига заканително пръст, за да ви назначи датата,
                до която трябва да сте се изнесли, ти изпреварваш събитията и със затарикатял поглед пускаш в ход
                последния си коз: “Чичо Митко, ти нали се оплакваше, че пералнята ви се е повредила? Като служител на
                “Toк & Жица” имам 50% намаление при закупуване на всякакви електроуреди от магазина, а точно в момента
                предлагаме една много добра пералня със сушилня “Electrosux”, клас “А”. Взимаме я утре на 50%, чистим си
                сметките, а от другия месец си получаваш редовно наема?” След това му изпяваш една бърза ода за
                качествата на пералнята и усмивката на леля Марче…</p>
            <p>За миг бившият военен понечва да те прекъсне, но когато споменаваш името на жена му, той се замисля и
                открил стратегическите ползи от това съпругата му да си има ново занимание за известно време, протяга
                ръка към теб - “имаме сделка”. Оказва се, че когато използваш талантите си по предназначение, вместо за
                съмнителни далавери, те работят в твоя полза!</p>
            <p>Месеци по-късно, в една слънчева утрин, вървиш към работата. Лятото тепърва започва, вече получаваш пълна
                заплата, със Сиси сте в отлични взаимоотношения, чичо Митко си получава наема редовно и дори понякога ви
                навестява, за да пийнете от домашната му ракийка - оказа се голям пич - а съвсем скоро идва време за
                отпуската и за първи път от пандемията насам ще попътувате извън страната. На душата ти е леко и увлечен
                в такива мисли си казваш, че по-добре трудно, но да може да стане…</p>
            <p>И тогава прекрачваш прага на магазина. Поздравяваш Милчо и се запътваш към съблекалнята, за да сложиш
                фирмените дрехи, когато иззад щанда с прахосмукачките се появява регионалната мениждърка, която те
                привиква за разговор на четири очи. Чудиш се за какво пък желае да те види, но когато започва да говори
                за онзи случай с претенциозния клиент, когото отказа да обслужиш, разбираш, че поводът няма да е добър.
                Мениджърката споменава тази част от кариерата ти със забележката, че понякога лесно губиш търпение, но
                на този фон си показал впечатляващи резултати с продажбите и единственото възможно решение е да те
                направят управител на магазина.</p>
            <p>Ето, че можело да стане по-добре! Ето, че откакто се отказа от порочните хазартни навици и вредната
                среда, животът ти потече в правилна посока и дори започна да постигаш успехи! Вече можеш да се обадиш и
                на вашите, за да им се похвалиш, без да чувстваш вина заради безполезното си битие, а как само ще се
                зарадва Сиси, когато научи!</p>
        </section>

        <section id="ch25">
            <h3>25. DEAD END</h3>
            <p>В обобщение от последната седмица - взе бърз кредит, изгуби всички пари на залози, приятелката ти те
                скъса и замина да живее с друг, хазяинът буквално те изхвърли на улицата, взе втори заем от приятел, а
                съмнителните типове, от които тегли кредита стават все по-напористи в желанието да си получат дълга
                обратно…</p>
            <p>Майната му! Истинските мъже живеят на ръба и точно на ръба се намираш ти, когато даваш парите на Насето в
                ръцете на изпечения букмейкър Пацо Тръпката. Известно време го караш криво-ляво, докато мачовече
                излязат, но сам разбираш, че в глава, наречена DEAD END, надежда за светла развръзка няма да има.</p>
            <p>Една нощ, след като и последното дерби не успява да ти се отплати с печалба, крачиш с наведена глава към
                апартамента на Насето, улисан в мрачни мисли. За твоя изненада откриваш вещите си изхвърлени пред
                вратата, а апартамента заключен… Все пак 15-ти, денят в който обеща да върнеш заема, изтече отдавна, а
                Насето не е от хората, които обичат да ги правят на перелини. Въздъхваш тежко и натъпкваш мизерното си
                имущество в двете карирани пазарски чанти, с които се пренесе някога в столицата. Май отново ти предстои
                пътуване обратно към Безнадеждовград?</p>
            <p>Излизаш пред блока, за да събереш мислите си. Навън е тиха лятна вечер и от околните дървета се носи
                упоителното ухание на нацъфтели липи… Среднощен славей пропява тихо, а нейде далеч, от някаква останала
                да будува панелна гарсониерка, до теб достига приглушената мелодия от “Хиляди слънца” на Орхан Мурад -
                “Обичааай мееее и аз ще те обичаааам…”</p>
            <p>Свиваш цигара от поизсъхналата “Голдън Вирджиния” и заслушан вдъхваш дълбоко от кадифения дим на тютюна.
                Въпреки всичко, което ти се случи, нощта е красива и някак усещаш как в сърцето ти започва да се
                пробужда отдавна забравената надежда. Може би оттук нататък нещата ще се оправят?</p>
            <p>Внезапно някакво движение привлича погледа ти. В далечината познат женски силует върви към теб. Отзад на
                контражур свети уличната лампа и не позволява да различиш повече, но ти вече знаеш - Сиси!
                Няколкогодишната ви любов се е оказала по-силна от всичко и сега тя се връща при теб! Насето ѝ е звъннал
                да ѝ каже, че те е изхвърлил и тя идва да те прибере! Сърцето ти бие, полудяло от щастие - колко много я
                обичаш само! Ще се промениш коренно, ще спреш със залаганията и глупостите и ще се вземеш в ръце! Тя го
                заслужава! Сиси!</p>
            <p>Вече чуваш звука от токчетата ѝ съвсем близо. Жадуваш да я поемеш в обятията си и се приготвяш за този
                блажен миг… Малко преди да стигне до теб Сиси вади цигара и я поставя между най-сладките устни на света,
                продължавайки да върви насреща ти. Бърка се в джоба си за запалка, камъчето изщраква дрезгаво и няколко
                искри изхвърчат след неуспешния опит. Последва второ изщракване и тогава пламъкът най-сетне озарява
                прекрасното ѝ лице… </p>
            <p>Срещу теб, гледайки те със сластен поглед, върви Аманда a.k.а. Боби, кварталният трансвестит, който издухва дима от цигарата в лицето ти и нежно те пита: “Как си, сладък?”, подминавайки те с дръзко поклащане на ханша си.</p>
            <p>Усещаш как хилядите слънца на Орхан Мурад, в този миг се разбиват на хиляди стъклени парченца в теб. Цялата надежда, породена от краткия миг на лятно съвършенство, рязко се изпарява. Внезапна болка подкосява краката ти и залиташ към земята. Нима ще припаднеш от толкова много емоции?</p>
            <p>Свлечен на плочките разбираш, че слабостта в краката ти всъщност се дължи на метален прът, стискан от тъмен субект в тъмната нощ. Зад гърба му изпълзяват още няколко мрачни елемента, между които познаваш и собственика на мерцедеса с газовата уредба - “връщай парите нещастник!”. Групата оттренирано те наобикаля и начева злокобен генг-бенг върху тялото ти с твърди предмети и ритници. В торнадото от крака, винкели и бухалки едва успяваш да процедиш: “Вземете ми лаптопа…” В кратката пауза, породена от един вдигнат за засилка крак, точно преди да се спусне обратно към бъбреците ти, виждаш как някой отваря карираната торба и измъква оттам техниката, която така и не използва достатъчно сериозно, за да си потърсиш бачкане. След това съзнанието ти угасва…</p>
            <p>Събуждаш се от силна неприятна миризма. Първото, което виждаш е яркото синьо небе на новия ден, сред което весело се стрелкат лястовички. Цялото тяло те боли зверски и едва успяваш да се размърдаш, за да се огледаш. Разбираш, че си захвърлен в някакъв контейнер за боклук, пълен с обелки от домати и бебешки памперси. Нямаш възражения - все още си жив, а навярно и точно тук ти е мястото. </p>
            <p>Може би е време да започнеш да взимаш правилните житейски решения? </p>
            <p><a href="#ch1">Мини на 1.</a></p>
        </section>

    </main>
    <footer><a href="https://www.facebook.com/idiliumngo/" target="_blank"><img src="logo.png"></a></footer>
</body>

</html>